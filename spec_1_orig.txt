Suscipe pauca tibi vetēris, Willelme, Nigellī
  Scrīptā, minus sapidō nūper arāta stylō.
Hoc modicum novitātis opus tibi mittō legendum,
  Maxima pars animae dīmidiumque meae.
Ipsa superficiēs quamvīs videātur inepta
  Māteriēsque rudis, verba diserta minus,
Multa tamen poterit lēctor studiōsus in illīs
  Sēnsibus et studiīs carpere digna suīs.
Nōn quod verba sonant, sed quae contrāria verbīs
  Īnsita sēnsūs habet sunt retinenda magis.
Quis vetet, ex nūgīs variō paradigmate sūmptō,
  Sēria quandōque plūrima posse legī?
Saepius historiae brevitās mystēria magna
  Claudit, et in vīlī rēs pretiōsa latet.
Quicquid ad exemplum mōrum scrīptūra propīnat
  Doctrīnae causā, dēbet habēre locum.
Saepius admīror, dum tempora lāpsa revolvō,
  Quam fuerint nōbīs quamque notanda tibi.
Nīl cum praeteritō praesēns mihi tempus habēre
  Cernitur, in caudam vertitur omne caput.
Fit dē nocte diēs, tenebrae dē lūce serēnā,
  Dē stultō sapiēns, dē sapiente nihil;
